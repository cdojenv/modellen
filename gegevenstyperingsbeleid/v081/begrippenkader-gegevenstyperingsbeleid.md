# Begrippen

## Begrippenkader Gegevenstypering

### Administratie

> Elk systeem, applicatie, proces of andere bewaarplaats waarin gegevens worden bewaard, met de bedoeling om te allen tijde de rechten en verplichtingen van de rechtspersoon te kunnen kennen.

Toelichting: Het is een wettelijke verplichting dat binnen een organisatie of extern daaraan alle gegevens die nodig zijn om de rechten en plichten van de organisatie te kunnen kennen, worden bewaard. Het administreren omvat zowel de opslag en bewaking van de gegevens, als de processen om die gegevens heen om deze actueel en correct te houden.

Bron: Titel 1, artikel 10, [[BW2]]

Voorbeeld(en): De basisregistraties uit het stelsel basisregistraties vormen administraties over de gegevens die betrekking hebben op een bepaald onderwerp.

### Begrip

> Een begrip is een eenheid van denken - een idee, betekenis of categorisering. Een begrip wordt binnen een begrippenkader uniek geïdentificeerd door een [term](#term) en gebundeld in een [begrippenkader](#begrippenkader) met de overige termen die mede de betekenis van dit begrip bepalen.

Toelichting: Begrippen worden weergegeven door termen. Elke term in een thesaurus moet een enkel begrip (of denkeenheid) vertegenwoordigen. Begrippen kunnen variëren van eenvoudig (bijv. katten) tot zeer complex (bijv. rassendiscriminatie onder etnische minderheden). Samengestelde termen of zinsdelen zijn over het algemeen nodig om de meer complexe begrippen uit te drukken.

Een begrip is feitelijk nooit los te zien van zijn context, dus het begrippenkader waarin het begrip dat bij een voorkeursterm hoort, wordt gedefinieerd, en het bijbehorende beschouwingsdomein. Daarom verwijzen gegevenselementen uitsluitend naar begrippen in een begrippenkader, dus ingebed in hun context.

De primaire taak van de gegevenstypering is het komen tot een beschrijving van de begrippen die gebruikt worden in gegevens: hun definitie, onderlinge relaties en grondslag voor de beoogde betekenis.

Bron: Begrip, [[NL-SBB]]

Gerelateerd: [Term](#term), [Begrippenkader](#begrippenkader)

Voorbeeld(en): Voorraad in een begrippenkader over financiële administratie heeft een andere betekenis dan voorraad in een begrippenkader over magazijnbeheer, en is dus een ander begrip met dezelfde term: iets kan financieel in de voorraad vallen zonder fysiek aanwezig te zijn.

### Begrippenkader

Alternatieve aanduiding: *Thesaurus*

> Een begrippenkader is een verzameling van [begrippen]() die in een bepaalde context of [beschouwingsdomein](#beschouwingsdomein) relevant zijn.

Toelichting: Een begrippenkader is een taalgebaseerd model van begrippen dat helpt om een beter inzicht te krijgen in wat er wordt bedoeld met de termen in het begrippenkader. Een begrippenkader beschrijft de begrippen uit een beschouwingsdomein in hun onderlinge samenhang, dus in context. Begrippenkaders ordenen kennis om deze later eenvoudig te kunnen gebruiken, bijvoorbeeld in indexeringsschema's, thesauri, taxonomieën en andere kennisorganisatiesystemen.

Begrippenkaders verplichten het gebruik van vooraf gedefinieerde, geautoriseerde termen die zijn geselecteerd door de ontwerpers ervan, in tegenstelling tot natuurlijke taalvocabulaires,die een dergelijke beperking niet hebben.

Bron: JAGA Gegevenstyperingsbeleid [[Gegevenstyperingsbeleid]], Kerndepartement J&V [[KDJV]], NL-SBB - Standaard voor het beschrijven van begrippen [[NL-SBB]]

Gerelateerd: [Beschouwingsdomein](#beschouwingsdomein), [begrippen](#begrippen)

### Conceptueel model

> Een specificatie van de [gegevenstypegroepen](#gegevenstypegroep), [gegevenstypen](#gegevenstype) en hun onderlinge relaties binnen een [beschouwingsdomein](#beschouwingsdomein), onafhankelijk van zowel technische implementatie als specifieke gebruiksscenario’s.

Toelichting: Het conceptueel model richt zich op het creëren van een gedeelde, abstracte weergave van de werkelijkheid, bedoeld als communicatiemiddel tussen betrokkenen en als uitgangspunt voor het uitwerken van zowel logische als technische modellen. Het conceptuele model is vooral gericht op het modelleren van de informatie die door de gegevens wordt gedragen en dus feitelijk meer een informatiemodel dan een gegevensmodel.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Beschouwingsdomein](#beschouwingsdomein), [Gegevenstype](#gegevenstype), [Gegevenstypegroep](#gegevenstypegroep)

### Elementair gegeven

Alternatieve aanduiding: *Statement; Fact*

> Een elementair gegeven is een [vastgelegde uitspraak](#vastgelegde-uitspraak) over hetzij een [getypeerde eigenschap](#getypeerde-eigenschap) van een [object](#object) dan wel een getypeerde relatie tussen objecten.

Toelichting: Kenmerkend aan een elementair gegeven zijn dan ook de volgende eigenschappen:

* Het is vastgelegd (in steen, papier, digitaal);
* Het is een uitspraak (gedaan door iemand, gemeten door een sensor, etc);
* Het gaat over een eigenschap van een object (of relatie daartussen), met andere woorden: gegevens gaan over iets anders.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Getypeerde eigenschap](#getypeerde-eigenschap), [Object](#object), [Vastgelegde uitspraak](#vastgelegde-uitspraak)

### Gegeven

> Onder een gegeven verstaan we elke weergave, digitaal en niet-digitaal, van handelingen, feiten of informatie en elke compilatie van dergelijke handelingen, feiten of informatie, ook in de vorm van geluidsopnames of visuele of audiovisuele opnames. Een gegeven is een vastgelegde uitspraak met een beoogde, menselijke, betekenis.

Toelichting: Ook niet-digitale gegevens (uitgeprinte documenten) worden als gegevens beschouwd. Dit is een ruimere formulering dan in de originele bron (Data Governance Act) wordt gehanteerd. Deze uitbreiding is gemaakt omdat de reikwijdte van het Afsprakenstelsel verder gaat dan alleen digitale gegevens. 'Gegevens' kunnen ook 'Persoonsgegevens' zijn.

Gegevens zijn vastgelegde uitspraken met een beoogde, menselijke, betekenis. Ze zijn altijd uit te drukken in een menselijke taal, waarin begrippen voorkomen met een beoogde betekenis.

Bron: JAGA Gegevenstyperingsbeleid [[Gegevenstyperingsbeleid]]

### Gegevensbeleid

> Gegevensbeleid omvat het vaststellen van duidelijke richtlijnen en procedures voor het verzamelen, opslaan, verwerken en delen van [gegevens](), evenals het implementeren van technologische oplossingen en controles om o.a. de nauwkeurigheid, consistentie en integriteit van de gegevens te waarborgen.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

### Gegevenselement

> Een gegevenselement is een categorie van gegevens uit één of meerdere [gegevenssets](#gegevensset) zoals verwerkt binnen een [organisatorische activiteit](#organisatorische-activiteit) en gespecificeerd door één of meerdere [gegevenstypen](#gegevenstype).

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Organisatorische activiteit](#organisatorische-activiteit), [Gegevensset](#gegevensset), [Gegevenstype](#gegevenstype)

### Gegevensobject

> Een gegevensobject is een groep van [elementaire gegevens](#elementair-gegeven) die als enkelvoudige eenheid wordt verwerkt.

Toelichting: Een gegevensobject kan niet verder worden gesplitst in kleinere objecten zonder de betekenis van het gegevensobject te verliezen. Vaak zal een gegevensobject elementaire gegevens groeperen die gaan over hetzelfde object, bijvoorbeeld de persoonsgegevens van John Doe: gegevens over de persoon John Doe.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Elementair gegeven](#elementair-gegeven)

Voorbeeld(en): Persoonsgegevens of adresgegevens van een enkel persoon (object).

### Gegevensset

Alternatieve aanduiding: *Gegevensverzameling; dataset*

> Een gegevensset is een verzameling samenhangende [gegevens]() die beheerd wordt door één organisatie en toegankelijk is via een daarvoor ingerichte voorziening.

Toelichting: Een geldige gegevensset of gegevensverzameling heeft goed omschreven grenzen. Een gegevensset kan zelf ook weer bestaan uit andere gegevenssets, of opgaan in een grotere gegevensset. Er kunnen dus relaties bestaan tussen gegevenssets.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

### Gegevenstype

> Een gegevenstype is een typering van gelijksoortige [elementaire gegevens](#elementair-gegeven) die voor een [object](#object) van toepassing zijn.

Toelichting: Hiermee bedoelen we dat we elk gelijksoortig elementair gegeven dat voor een object van toepassing is, op dezelfde manier beschouwen en benoemen. 

Er kan sprake zijn van gelijksoortige gegevens, als deze gegevens over dezelfde eigenschap van gelijksoortige domeinobjecten gaat, bijvoorbeeld bij gegevenstypen die gaan over de eigenschap geboortedatum van een objecttype persoon. Er is sprake van een ander gegevenstype, als de eigenschap verschilt, of als het over een ander objecttype gaat.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Object](#object), [Elementair gegeven](#elementair-gegeven)

Voorbeeld(en): In de uitspraak "Marco is een persoon" en de uitspraak "Ronald is een persoon" zit een gelijksoortig gegeven, namelijk de voornaam van een object met objecttype persoon. Dat is dus het gegevenstype.

### Gegevenstypegroep

> Een gegevenstypegroep is een groepering van [gegevenstypen](#gegevenstype).

Toelichting: Gegevenstypen zelf kun je groeperen. Bijvoorbeeld als je het wilt hebben over alle gegevenstypen die "geheim" zijn. Het is nu niet dat we deze gegevens als groep bij elkaar willen zetten, om ze vervolgens (als groep) te typeren. In dit geval willen we juist de gegevenstypen zelf groeperen.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevenstype](#gegevenstype)

### Gegevenstypering

> Een gestructureerde en herhaalbare aanpak om te komen tot een beschrijving van de betekenis van [gegevens]().

Toelichting: In deze definitie verstaan we onder de betekenis van gegevens de volgende drie-eenheid:

* De normatieve betekenis, zoals deze volgt uit wet- en regelgeving, uitvoeringsbeleid en andere normatieve kaderstelling.
* De intrinsieke betekenis, zoals deze volgt uit de aard van de gegevens zelf (vorm, structuur, relatie met ander gegevens).
* De pragmatische betekenis, zoals deze volgt uit het gebruik van de gegevens en de impact die dit gebruik met zich meebrengt.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

### Gegevenstyperingsbeleid

> Gegevenstyperingsbeleid is [gegevensbeleid](#gegevensbeleid), gericht op het geven van regels voor de [gegevenstypering](#gegevenstypering), waarmee JenV-organisaties kunnen borgen dat de gegevens die zij verwerken de beoogde betekenis hebben, met als uiteindelijk doel het waarborgen van de veiligheid, rechten en welzijn van burgers.

Toelichting: We geven in het gegevenstyperingsbeleid dus de regels voor de gegevenstypering.

*Gegevenstypering binnen een organisatie kan niet losgezien worden van de manier waarop een organisatie is ingebed in zowel de horizontale samenwerking (tussen organisaties tijdens de uitvoering) als verticale samenwerking (tussen beleid en uitvoering).

Daarom moeten tussen organisaties nadere afspraken worden gemaakt over hoe de gegevenstypering wordt ingevuld en hoe daarbij multidisciplinair wordt samengewerkt.*

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevenstypering](#gegevenstypering), [Gegevensbeleid](#gegevensbeleid)

### Gegevensverantwoordelijke

> Een functionaris binnen een organisatie die de uiteindelijke verantwoordelijkheid heeft voor het beheer, de kwaliteit, de integriteit en de beveiliging van een specifieke [gegevensset](#gegevensset).

Toelichting: Een functionaris is binnen organisatie altijd een persoon, geen organisatieonderdeel. Daarbij kan de verantwoordelijkheid in formele stukken aan de titel van de functionaris gekoppeld zijn (bv: “afdelingshoofd ABC”), waaruit de feitelijke verantwoordelijke persoon volgt.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevensset](#gegevensset)

### Gegevensverwerking

> Een gegevensverwerking is een bewerking of een geheel van bewerkingen met betrekking tot gegevens of een geheel van gegevens.

Toelichting: De bewerking of het geheel van bewerkingen wordt al dan niet uitgevoerd via geautomatiseerde procedés. Voorbeelden zijn het verzamelen, vastleggen, ordenen, structureren, opslaan, bijwerken of wijzigen, opvragen, raadplegen, gebruiken, verstrekken door middel van doorzending, verspreiden of op andere wijze ter beschikking stellen, aligneren of combineren, afschermen, wissen of vernietigen van gegevens.

*In de scope van het gegevenstyperingsbeleid bedoelen we hiermee een enkele verwerking, dus bijvoorbeeld het ontvangen van een enkel poststuk en het registreren van de afzender.*

Bron: 

### Gegevensverwerkingstype

> Een gegevensverwerkingstype is een groepering van gelijksoortige [gegevensverwerkingen](#gegevensverwerking).

Toelichting: Het verwerken van de adresgegevens van een enkele persoon is een gegevensverwerking. Als we iets willen zeggen over al die gegevensverwerkingen tegelijk, dan hebben we het over het gegevensverwerkingstype.

*In de scope van het gegevenstyperingsbeleid bedoelen we hiermee de hele reeks van gelijksoortige gegevensverwerkingen, dus bijvoorbeeld het ontvangen van poststukken en het registreren van de afzenders voor al die poststukken.*

Bron: 

Gerelateerd: [Gegevensverwerking](#gegevensverwerking)

Voorbeeld(en): Het verwerken van adresgegevens is een gegevensverwerkingstype. Het verwerken van de adresgegevens van R. Kunenborg is een enkele gegevensverwerking.

### Geldigheidstijd

Alternatieve aanduiding: *Objectgeldigheidstijd; Objectrelatie geldigheidstijd; valid time*

> Met de geldigheidstijd bedoelen we het tijdsinterval vanaf een startdatum waarop een [object](#object) of [objectrelatie](#objectrelatie) ontstaat in de werkelijke wereld, tot de einddatum waarop het object of de objectrelatie ophoud te bestaan.

Toelichting: Vrijwel elk object (of relatie tussen objecten) in de werkelijke wereld heeft een levensduur. Deze noemen we de geldigheidstijd(slijn). Deze geldigheidstijd(slijn) wijkt af van de levensduur van de uitspraken over de eigenschappen van dat object, de registratietijd(slijn).

Bron: Kerndepartement J&V [[KDJV]]

Gerelateerd: [Objectrelatie](#objectrelatie), [Object](#object)

### Getypeerde eigenschap

> Een getypeerde eigenschap van een [object](#object) of [objectrelatie](#objectrelatie) is een eigenschap waaraan we een naam, betekenis en regels hebben toegekend.

Toelichting: Als we over een persoon een uitspraak doen als "Hannie heeft rood haar" dan is dat op zich nog geen typering. Als we vervolgens over alle personen uitspraken gaan doen over de haarkleur, dan kunnen we die uitspraken onder dezelfde noemer scharen, zodat we daar betekenis aan kunnen gaan hechten, en regels voor op kunnen stellen. Wat bedoelen we met "haarkleur" en welke haarkleuren vinden we handig om te weten? Is "lichtgeel met blauwe stipjes" een geldige haarkleur? Het beschrijven van die regels en betekenis en dat onder één noemer brengen, is het typeren.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Objectrelatie](#objectrelatie), [Object](#object)

### Herleidbaarheid intrinsieke betekenis

> De herleidbaarheid van de [intrinsieke betekenis](#intrinsieke-betekenis) van [gegevens]() wordt geborgd door de verwijzing naar de [normatieve betekenis](#normatieve-betekenis) en de [praktische betekenis](#praktische-betekenis) van de gegevens, en een correcte [gegevensmodellering]().

Toelichting: In principe is de intrinsieke betekenis van gegevens afleidbaar uit de typering van de gegevens zelf, maar als we willen herleiden waarom die betekenis en bijbehorende typering op deze manier tot stand is gekomen, is een relatie met de normatieve en praktische betekenis noodzakelijk.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Normatieve betekenis](#normatieve-betekenis), [Gegevensmodellering](#gegevensmodellering), [Praktische betekenis](#praktische-betekenis), [gegevens](#gegevens), [Intrinsieke betekenis](#intrinsieke-betekenis)

### Herleidbaarheid normatieve betekenis

> De herleidbaarheid van de [normatieve betekenis](#normatieve-betekenis) van [gegevens]() wordt geborgd met een verwijzing naar de relevante [wet- en regelgeving]() waarin die betekenis wordt beschreven, d.w.z. het specifieke [informatieobject](#informatieobject) waarin dat staat.

Toelichting: Het gaat dus om een verwijzing naar de tekst van de wet- of regelgeving waarin de normatieve betekenis wordt beschreven, in de vorm van een document, website of andere vorm met eigen identiteit waarnaar kan worden verwezen. Zolang deze tekst op zichzelf eenvoudig te vinden is, is het noemen van de wet, het artikel, het lid en het subnummer in principe afdoende. Zo niet, dan moet er ook naar de representatie worden verwezen, bijvoorbeeld de website of bijlage.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens), [Informatieobject](#informatieobject), [wet- en regelgeving](#wet--en-regelgeving), [Normatieve betekenis](#normatieve-betekenis)

Voorbeeld(en): Een verwijzing naar artikel 9, lid 1 van de AVG geeft aan welke categorieën van persoonsgegevens bijzondere categorieën zijn, en dat het verboden is om die te verwerken.

### Herleidbaarheid praktische betekenis

> De herleidbaarheid van de [praktische betekenis](#praktische-betekenis) van [gegevens]() wordt geborgd met een verwijzing naar de [organisatorische activiteit](#organisatorische-activiteit) en de [uitvoeringsregels](#uitvoeringsregel) waarin die betekenis wordt beschreven, d.w.z. het specifieke [informatieobject](#informatieobject) waarin dat staat.

Toelichting: We doelen hier dus op de onderliggende wetsteksten, het beleidsdocument, de NEN-standaard etc. die is gebruikt om de praktische betekenis van gegevens van af te leiden en vast te leggen in bedrijfsregelmodellen en procesmodellen. Hoe specifieker die verwijzing is, hoe bruikbaarder.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Praktische betekenis](#praktische-betekenis), [Organisatorische activiteit](#organisatorische-activiteit), [Informatieobject](#informatieobject), [gegevens](#gegevens), [Uitvoeringsregel](#uitvoeringsregel)

### Informatieobject

> Een informatieobject is een op zichzelf staand geheel van [gegevens]() met een eigen identiteit.

Toelichting: Waar gegevens productiemiddelen zijn die worden verwerkt, zijn informatieobjecten het (tussen)resultaat van deze verwerking. Met andere woorden: informatieobjecten ontstaan door de verwerking van gegevens, en bestaan uit gegevens. Voor zover deze gegevens gestructureerd zijn, betreffen dit gegevensobjecten.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

Voorbeeld(en): Een document, een databaserecord, een boek, een poster of een film zijn allemaal informatieobjecten.

### Intrinsieke betekenis

> De intrinsieke betekenis van [gegevens]() is de betekenis zoals deze volgt uit de aard van de gegevens zelf, inclusief hun vorm, structuur en relatie met andere gegevens.

Toelichting: Gegevens als "5,4" of "21" zijn getallen en "5 mei 1945" is een datum. Dat is de intrinsieke betekenis van het gegeven zelf, zonder interpretatie of waardeoordeel. De intrinsieke betekenis moet bekend zijn voordat men betekenis aan die gegevens kan toekennen in een bepaalde context (zoals in systemen, beleid of rapportages).

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

### Kennisbron

> Een kennisbron is een autoritaire en vaak formele bron voor de definitie van een [term](#term). Het bevat de autoritaire kennis over de betekenis van de [term](#term).

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Term](#term)

Voorbeeld(en): De NORA bevat autoritaire definities voor begrippen die gerelateerd zijn aan de bedrijfsarchitectuur van de overheid. Het Wetboek van Strafrecht bevat autoritaire definities voor (een aantal) termen die we gebruiken in het strafrecht.

### Kritiek gegevenselement

> Een kritiek gegevenselement is een [gegevenselement](#gegevenselement) dat vanwege het gebruiksdoeleind of wettelijke vereisten van cruciaal belang is voor het functioneren, besluitvorming of strategische doelen van een organisatie of keten.

Toelichting: Vanuit de AVG is elk “persoonsgegeven” een kritiek gegevenselement. Deze categorie van gegevens zou getypeerd kunnen worden met (onder meer) de gegevenstypen “achternaam”, “BSN”, “geboortedatum”, etc. Gezamenlijk (en in samenhang) vormen zij het kritiek gegevenselement.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevenselement](#gegevenselement)

### Logisch gegevensmodel

> Een specificatie van de [intrinsieke betekenis](#intrinsieke-betekenis) van de [gegevenstypen](#gegevenstype) en hun onderlinge relaties binnen een [beschouwingsdomein](#beschouwingsdomein).

Toelichting: In een logisch gegevensmodel vinden we de intrinsieke betekenis van gegevens. De intrinsieke betekenis is de betekenis van het gegeven zelf, zonder interpretatie of waardeoordeel. Het is meestal het startpunt vóór men betekenis gaat toekennen in een bepaalde context (zoals in systemen, beleid of rapportages). 

De intrinsieke betekenis van "5,4" is dat het een getal is. De normatieve betekenis kan echter zijn dat dit een onvoldoende is als examencijfer, dat het buiten koud is, of dat binnenschepen met normale belading de Rijn mogen bevaren. De intrinsieke betekenis wordt nader gedetailleerd in een technisch gegevensmodel.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevenstype](#gegevenstype), [Intrinsieke betekenis](#intrinsieke-betekenis), [Beschouwingsdomein](#beschouwingsdomein)

### Metadata

> Gegevens over gegevens.

Toelichting: Elk gegeven dat een uitspraak doet over een ander gegeven, is een metagegeven.

Bron: JAGA Gegevenstyperingsbeleid [[Gegevenstyperingsbeleid]]

Voorbeeld(en): Invoerdatum, wijzigingsdatum, gebruikers-ID van de wijzigende partij, etc.

### Metadatamanagement

> De beheersing van de metadata.

Toelichting: Dit omvat de organisatie, sturing, taken, rollen en verantwoordelijkheden die nodig zijn om de metadata goed te beheersen.

Bron: JAGA Gegevenstyperingsbeleid [[Gegevenstyperingsbeleid]]

### Normatieve betekenis

> De normatieve betekenis van [gegevens]() is de betekenis zoals deze volgt uit [wet- en regelgeving](), uitvoeringsbeleid en andere kaderstelling die beoogt om normen te stellen aan gedrag.

Toelichting: In beleid, administratie of besluitvorming krijgt een gegeven vaak een normatieve lading:

* een inkomen onder de €1.200 per maand wordt normatief gezien als onder de armoedegrens.
* een CO₂-uitstoot van X ton per jaar wordt beoordeeld t.o.v. klimaatdoelen.
* een geboortedatum bepaalt of iemand volgens de wet meerderjarig is.
* een cijfer "5,4" op een examen is volgens de norm een onvoldoende.

De normatieve betekenis van gegevens is dus de manier waarop we aan gegevens een oordeel of waarde hechten, vaak op basis van wetgeving, beleid, normen of maatschappelijke opvattingen.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens), [wet- en regelgeving](#wet--en-regelgeving)

### Object

> Een object is een zaak, ding of gebeurtenis dat onderdeel is van het [beschouwingsdomein](#beschouwingsdomein).

Toelichting: De objecten die we relevant achten en de eigenschappen van deze objecten waarin we geïnteresseerd zijn.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Beschouwingsdomein](#beschouwingsdomein)

### Objectrelatie

> Een objectrelatie is een relatie tussen twee [objecten](#object).

Toelichting: De relaties tussen objecten waarin we geïnteresseerd zijn.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Object](#object)

### Objecttype

> Een objecttype is een typering van gelijksoortige [objecten](#object). Het is de typering van een groep [objecten](#object) in de werkelijkheid die binnen een [beschouwingsdomein](#beschouwingsdomein) relevant zijn en als gelijksoortig worden beschouwd.

Toelichting: In het gegevenstyperingsbeleid beschouwen we tastbare zaken als objecten. ‘Tastbaar’ moet hierbij ruim geïnterpreteerd worden. Het gaat niet alleen om fysiek herkenbare objecten zoals auto’s, gebouwen of personen, maar ook om zogenaamde virtuele objecten waarover binnen het domein door betrokkenen gecommuniceerd wordt zoals kadastrale percelen, (maatschappelijke) activiteiten, processen en niet-natuurlijke personen. Hoe een ‘tastbaar iets’ als een object beschouwd wordt, hangt af van het domein waarvoor dat ‘tastbaar iets’ relevant is, het beschouwingsdomein. Zo wordt de gebouwde omgeving in het ene domein beschouwd als een verzameling gebouwen terwijl een ander domein daarin panden onderscheidt. Een object is voor een domein relevant als eigenschappen (kenmerken) daarvan van belang zijn voor het functioneren van dat domein.

Bron: Metamodel Informatie Modellering [[MIM]]

Gerelateerd: [Object](#object), [Beschouwingsdomein](#beschouwingsdomein)

### Praktische betekenis

Alternatieve aanduiding: *contextuele betekenis*

> De praktische betekenis van [gegevens]() is de betekenis zoals deze volgt uit (de context van) het gebruik van de gegevens en de impact die dit gebruik met zich meebrengt. Deze wordt geformaliseerd in de verbinding tussen aan de ene kant de [logische gegevensmodellen](#logisch-gegevensmodel) en [technische gegevensmodellen](#technisch-gegevensmodel), en aan de andere kant de procesmodellen en bedrijfsregelmodellen.

Toelichting: De praktische betekenis is de betekenis die mensen hechten aan de gegevens, en wat de impact van die gegevens is:

* wel of geen inkomenssteun bij een bepaald inkomen.
* het examen moet opnieuw worden afgelegd, omdat een onvoldoende werd behaald.
* de persoon mag een rijexamen afleggen.

Deze betekenis ontstaat in de praktijk in een context die wordt bepaald door de organisatorische activiteit waar de gegevens in worden vastgelegd. Die context is medebepalend voor de betekenis. Een getal "5,4" dat is toegekend door een docent na het nakijken van een examen, is een ander gegeven dan een "5,4" die wordt gemeten met een gecalibreerde buitenthermometer om 08:00 uur in De Bilt, of dat als waterpeil wordt gemeten in de Rijn bij Lobith.

De praktische betekenis heeft een relatie met de normatieve of bedoelde betekenis.

*Bij het bepalen van de praktische betekenis van een gegeven zijn "wie, wat, waar, hoe en wanneer" belangrijke vragen.*

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens), [Technisch gegevensmodel](#technisch-gegevensmodel), [Logisch gegevensmodel](#logisch-gegevensmodel)

### Registratietijd

Alternatieve aanduiding: *transaction time*

> Met de registratietijd bedoelen we het tijdsinterval vanaf een startdatum waarop gegevens over een [object](#object) of [objectrelatie](#objectrelatie) worden vastgelegd, tot het moment dat die gegevens niet langer actief zijn in onze [administratie](#administratie).

Toelichting: De levensduur van de uitspraken over eigenschappen van objecten of relaties tussen objecten noemen we de registratietijd(slijn).

Bron: Kerndepartement J&V [[KDJV]]

Gerelateerd: [Object](#object), [Objectrelatie](#objectrelatie), [Administratie](#administratie)

### Semantisch model

> Een specificatie van de [normatieve betekenis](#normatieve-betekenis) van de [gegevenstypen](#gegevenstype) en hun [praktische betekenis](#praktische-betekenis) binnen een [beschouwingsdomein](#beschouwingsdomein), waarbij vastgelegd wordt hoe gegevens geïnterpreteerd worden in termen van [wet en regelgeving](#wet-en-regelgeving), [uitvoeringsregels](#uitvoeringsregel) en organisatorische doelstellingen.

Toelichting: Het semantisch model legt de normatieve betekenislaag vast: het beschrijft wát de gegevens in een gegeven context betekenen, binnen een bepaald beschouwingsdomein. Dit staat los van hun fysieke opslag of technische representatie. We modelleren dus niet de gegevens, maar het begrip van de gegevens. Feitelijk is een semantisch model dus een begripsmodel en geen gegevensmodel.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Wet en regelgeving](#wet-en-regelgeving), [Beschouwingsdomein](#beschouwingsdomein), [Praktische betekenis](#praktische-betekenis), [Normatieve betekenis](#normatieve-betekenis), [Uitvoeringsregel](#uitvoeringsregel), [Gegevenstype](#gegevenstype)

### Semantische interoperabiliteit

> Semantische interoperabiliteit onstaat wanneer partijen de betekenis van begrippen onderling harmoniseren, zodat vastgelegde gegevens over dat begrip voor alle betrokken partijen dezelfde beoogde betekenis hebben.

Bron: JAGA Gegevenstyperingsbeleid [[Gegevenstyperingsbeleid]], New European Interoperability Framework (ISA2) [[NewEUInterop]]

### Taalbinding

Alternatieve aanduiding: *Eenheid van taal*

> Een taalbinding is een verbinding tussen verschillende begrippenkaders, waarbij wordt aangegeven hoe de termen in het ene [begrippenkader](#begrippenkader) zich verhouden tot de termen uit het andere [begrippenkader](#begrippenkader).

Toelichting: Het gaat om een directe relatie (de binding), waarbij de begrippen dezelfde of een vergelijkbare betekenis hebben maar alternatieve termen gebruiken. Niet elk begrip hoeft rechtstreeks te kunnen worden vertaald, maar er moet wel een manier zijn om te kunnen zien hoe je van het ene naar het andere begrippenkader kan komen.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Begrippenkader](#begrippenkader)

Voorbeeld(en): Een woordenboek NL-EN is een voorbeeld van een taalbinding tussen Nederlands en Engels.

### Technisch gegevensmodel

> Een specificatie van de neerslag in een fysiek opslagmedium van het [logisch gegevensmodel](#logisch-gegevensmodel).

Toelichting: Een technisch model is dus een weergave van (en verbonden met) een logisch gegevensmodel, gericht op de technische werkelijkheid. De vorm kan dus anders zijn dan die van het logisch model, zolang de semantiek, gegevenstypering en de overige beperkingen die het logisch model oplegt maar intact blijven. In een technisch gegevensmodel vinden we de intrinsieke betekenis van gegevens.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Logisch gegevensmodel](#logisch-gegevensmodel)

### Term

Alternatieve aanduiding: *Voorkeursterm*

> Een woord dat (of woordcombinatie die) wordt gebruikt in een beschouwings- of kennisdomein, waarbij we met dat woord verwijzen naar de betekenis voor de gebruikers in de context van dat domein, het [begrip in begrippenkader]().

Toelichting: Een term is de naam van een begrip, als onderdeel van een begrippenkader. We (her)gebruiken waar mogelijk formele begrippen, zoals bijvoorbeeld de begrippen uit de NORA. We verwijzen naar een begrip met een voorkeursterm, om de eenheid van taal te borgen.

Bron: , JAGA Gegevenstyperingsbeleid [[Gegevenstyperingsbeleid]]

Gerelateerd: [begrip in begrippenkader](#begrip-in-begrippenkader)

### Uitvoeringsregel

> Een regel waaraan de uitvoerende organisatie moet gehoorzamen bij het uitvoeren van een [organisatorische activiteit](#organisatorische-activiteit) zoals een bedrijfsproces.

Toelichting: Een verzameling uitvoeringsregels noemen we ook wel een algoritme.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Organisatorische activiteit](#organisatorische-activiteit)

### Vastgelegde uitspraak

> Een vastgelegde uitspraak is een uitspraak over een eigenschap van een [object](#object), die is vastgelegd in een medium.

Toelichting: Het medium waar uitspraken in worden vastgelegd is niet belangrijk, of het nu steen, klei, papier, digitaal of een geluidsdrager o.i.d. is.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Object](#object)

### Verwerkingsdomein

Alternatieve aanduiding: *Data Processing Area; Gegevensgebied*

> Een verwerkingsdomein is een afgebakend deel van de verwerking van [gegevens]() binnen een organisatie. Het beschrijft de afbakening van de [gegevens]() binnen de verwerking van die gegevens (uitwisseling, registratie, creatie, gebruik, vernietiging).

Toelichting: Een verwerkingsdomein bestaat uit (en geeft daarmee de samenhang weer van) één of meer gegevensverwerkingstypen. Een verwerkingsdomein geeft daarmee ook de samenhang weer van de gegevenstypen die in die gegevensverwerkingstypen worden verwerkt.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [gegevens](#gegevens)

### Voorkeursterm

> De voorkeursterm is de [term](#term) waaronder een [begrip](#begrip) bekend is en indien mogelijk wordt gebruikt.

Toelichting: Het kan zijn dat er in het verleden alternatieve termen zijn gehanteerd, of dat er een andere reden is geweest om andere termen te hanteren voor hetzelfde begrip. Deze worden alternatieve termen. De voorkeursterm is leidend.

Bron: Kerndepartement J&V [[KDJV]]

Gerelateerd: [Term](#term), [Begrip](#begrip)

## Gegevensgebruik

### Algoritme

> Een algoritme is een set van [uitvoeringsregels](#uitvoeringsregel) die wordt gevolgd bij het maken van berekeningen om een probleem op te lossen of een vraag te beantwoorden.

Toelichting: Algoritmen bestaan uit een reeks, meestal wiskundige, instructies of [uitvoeringsregels]. Wanneer deze instructies een bepaalde input krijgen, dan gaat deze door deze instructies heen en er volgt een output op basis van die instructies. 

Afzonderlijke [uitvoeringsregels] kunnen we in het verwerkingsdomein groeperen tot algoritmen.

*De definitie is een synthese van de definitie in het algoritmeregister, de AI Act en het gegevenstyperingsbeleid.*

Bron: JAGA Gegevenstyperingsbeleid [[Gegevenstyperingsbeleid]], Het Algoritmeregister van de Nederlandse overheid [[Algoritmeregister]], Verordening (EU) 2024/1689 van het Europees parlement en de raad van 13 juni 2024, verordening artificiële intelligentie [[AIAct]]

Gerelateerd: [Uitvoeringsregel](#uitvoeringsregel)

## Gegevenskwaliteit

### Gegevenskwaliteitsproces

> Een proces waarin de kwaliteit van de [gegevenstypering](#gegevenstypering) wordt gemeten en zo nodig verbeterd. De [gegevenstypering](#gegevenstypering) wordt gevalideerd op juistheid door kennishouders en geverifieerd op consistentie door een afzonderlijke kwaliteitsbewaker.

Toelichting: Omdat het gebruik van gegevens voortdurend verandert en evolueert is voortdurende monitoring (en mogelijk aanpassing) nodig. Daarom wordt daarvoor een proces ingericht. Dit impliceert dat er medewerkers zijn, die toegewijd zijn aan de gegevenstypering. 

De juiste (waar mogelijk geautomatiseerde) technieken kunnen worden ingezet om de gegevenstypering actueel, betrouwbaar en consistent te houden met het daadwerkelijke gegevensgebruik.

Bron: JAGA Gegevenstyperingsbeleid [[Gegevenstyperingsbeleid]]

Gerelateerd: [Gegevenstypering](#gegevenstypering)

## Gegevensmodellering

### Bedrijfsregelmodel

> Een bedrijfsregelmodel is een formeel model waarin de beslislogica van een organisatie in heldere, herbruikbare en onderhoudbare bouwstenen (regels, condities, acties, metadata) worden geplaatst, zodat zowel vakinhoudelijke experts als IT-systemen eenduidig begrijpen hoe en wanneer bepaalde beslissingen genomen moeten worden.

Toelichting: Een goed bedrijfsregelmodel beschrijft de regels, op welke entiteiten en attributen deze van toepassing zijn, de conditie-actie-patronen, en prioritering bij conflicten.

De regels zijn uitspraken die aangeven wat wel of niet mag, of onder welke voorwaarden bepaalde handelingen plaatsvinden, zoals bijvoorbeeld “een klant met een kredietscore onder 600 krijgt geen nieuwe lening.” De conditie‑actie‑patronen bestaan uit één of meer condities, en één of meer acties of uitkomsten, meestal in de vorm van ALS-DAN-ANDERS regels. In pseudocode: "ALS kredietscore < 600 DAN nieuwe_lening_toegestaan := Nee ANDERS nieuwe_lening_toegestaan := Ja". Regels worden vaak onderverdeeld in regel­sets (bijv. Verzendregels, Prijsregels, Risicobeoordeling) en krijgen een prioriteit of hit‑policy om conflicten op te lossen.

Bron: Kerndepartement J&V [[KDJV]]

### Entity-Relationship Modeling

> Een entiteit-relatiemodel (of ER-model) beschrijft onderling gerelateerde zaken die van belang zijn binnen een specifiek kennisdomein.

Toelichting: Een basis ER-model bestaat uit entiteitstypen (die de zaken van belang classificeren) en specificeert de relaties die tussen entiteiten (instanties van die entiteitstypen) kunnen bestaan.

Bron: ERM (Wikipedia) [[WikipediaERM]], JAGA Gegevenstyperingsbeleid [[Gegevenstyperingsbeleid]]

### Fact-based Modeling

> Fact-Based Modelling is een type conceptuele modellering waarbij de belangrijkste datastructuur, het facttype, over feiten werkt.

Toelichting: Er zijn typen Fact-Based Modelling die van nature grafisch zijn en anderen die tekstgebaseerd zijn.

Grafische Fact-Based Modelling-methodologieën omvatten Object-Role Modeling (ORM), Fully Communication Oriented Information Modeling (FCO-IM) en CogNIAM. Tekstgebaseerde Fact-Based Modelling omvat de Constellation Query Language.

Bron: JAGA Gegevenstyperingsbeleid [[Gegevenstyperingsbeleid]], Fact Based Modeling (Medium) [[MediumFBM]]

### Metamodel Informatie Modellering

> Het Metamodel Informatie Modellering (MIM) is een metamodel waarmee [conceptuele gegevensmodellen]() en [logische gegevensmodellen](#logisch-gegevensmodel) kunnen worden uitgewisseld tussen verschillende partijen.

Toelichting: De MIM is één van de standaarden die door de overheid worden gebruikt.

Bron: Metamodel Informatie Modellering [[MIM]]

Gerelateerd: [conceptuele gegevensmodellen](#conceptuele-gegevensmodellen), [Logisch gegevensmodel](#logisch-gegevensmodel)

### Procesmodel

> Een procesmodel is een gestructureerde weergave van de stappen, beslispunten en samenhangen die nodig zijn om een bepaald bedrijfs­proces uit te voeren. Het formaliseert de volgorde, besluit­logica, betrokken rollen en benodigde resources van een bedrijfsproces, zodat zowel functionele experts als IT‑systemen eenduidig begrijpen hoe, wanneer en door wie elke stap moet worden uitgevoerd.

Bron: Kerndepartement J&V [[KDJV]]

### Shapes Constraint Language

> Shapes Constraint Language of SHACL is een World Wide Web Consortium (W3C) standaard taal om Resource Description Framework (RDF) grafen te beschrijven.

Toelichting: SHACL is ontworpen om de semantische en technische interoperabiliteitslagen van ontologieën die als RDF graaf worden uitgedrukt, te kunnen beschrijven.

Bron: Shapes Constraint Language (SHACL) [[W3C-SHACL]]

### Unified Modeling Language

> De Unified Modeling Language (UML) is een algemene visuele modellerings-taal die bedoeld is om een standaard manier te bieden om het ontwerp van een systeem te visualiseren.

Toelichting: Onderdeel van UML is een notatie voor gegevensmodellen.

Bron: JAGA Gegevenstyperingsbeleid [[Gegevenstyperingsbeleid]], UML (Wikipedia) [[WikipediaUML]]

### Web Ontology Language

> De Web Ontology Language (OWL) is een formele taal die speciaal is ontworpen voor het definiëren en delen van ontologieën op het semantisch web.

Toelichting: OWL maakt het mogelijk om rijke en complexe kennisrepresentaties te creëren door middel van logische beschrijvingen van concepten, relaties en instanties binnen een bepaald domein. Deze taal ondersteunt automatische redenering, waardoor computers de gestructureerde informatie kunnen interpreteren en er conclusies uit kunnen trekken.

Bron: Web Ontology Language [[W3COWL]], JAGA Gegevenstyperingsbeleid [[Gegevenstyperingsbeleid]]

## Organisatorische context

### Beschouwingsdomein

Alternatieve aanduiding: *Universe of Discourse*

> Een beschouwingsdomein is een afgebakend deel van de werkelijkheid dat wordt beschouwd. Het geeft de afbakening van zowel de fysieke, maatschappelijke, organisatorische als juridische zaken die van belang zijn.

Toelichting: Het beschouwingsdomein bestaat uit de objecten die we relevant achten en de eigenschappen van deze objecten en de relaties tussen deze objecten waarin we geïnteresseerd zijn.

Bron: JAGA Gegevenstyperingsbeleid [[Gegevenstyperingsbeleid]]

### Organisatorische activiteit

> Een organisatorische activiteit is een typering van een activiteit die een organisatie uitvoert of uit moet voeren.

Toelichting: Het gaat hier om zaaktypen en bedrijfsprocestypen, dus niet om de instanties van elke keer dat een bedrijfsprocestype of zaaktype wordt uitgevoerd.

Bron: Kerndepartement J&V [[KDJV]]

### Regelgeving

> Regelgeving omvat alle regels en voorschriften die door verschillende overheidsinstanties zijn vastgesteld om de uitvoering van [wetgeving](#wetgeving) te specificeren en te operationaliseren.

Bron: Kerndepartement J&V [[KDJV]]

Gerelateerd: [Wetgeving](#wetgeving)

### Wet en regelgeving

> Wet- en regelgeving omvat zowel [wetgeving](#wetgeving) als [regelgeving](#regelgeving)

Toelichting: We verwijzen naar wet- en regelgeving op de officiële naam van de wet, met vermelding van het artikel-, lid- en eventuele sub-nummer.

Bron: Archiefwet 1995 [[Archiefwet]], Verordening (EU) 679/2016 van het Europees Parlement en de Raad van 27 april 2016 [[AVG]], Kerndepartement J&V [[KDJV]]

Gerelateerd: [Wetgeving](#wetgeving), [Regelgeving](#regelgeving)

Voorbeeld(en): De Algemene Verordening Gegevensbescherming (AVG) en de Archiefwet zijn voorbeelden van wetgeving die op vrijwel alle organisatorische activiteiten in de overheid van toepassing zijn.

### Wetgeving

> Wetgeving omvat alle wetten die door een bevoegde wetgevende instantie zijn vastgesteld.

Toelichting: In Nederland is dit voornamelijk het parlement (Staten-Generaal), bestaande uit de Eerste en Tweede Kamer. Wetgeving vormt de basis van het juridisch kader en regelt het gedrag van burgers, bedrijven en overheidsinstanties.

Bron: Kerndepartement J&V [[KDJV]]

